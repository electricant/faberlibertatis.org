/*
Title: Manifesto
Author: Associazione Faber Libertatis
Description: Manifesto dell'associazione
*/
# Manifesto

## Il consumismo

Nella società moderna è consuetudine consolidata il consumo sfrenato di
hardware, software e così via, alla ricerca delle ultimissime soluzioni
tecnologiche. Non ci si accontenta ormai più di avere, ad esempio, un processore
da un GHz di frequenza, ma si desidera possedere un nuovo, potente Pentium4 od 
un AMD Athlon, altrimenti ci si sente tagliati fuori, obsoleti, retrò.

Analogamente, in ambito software, molti sentono il bisogno viscerale di
utilizzare programmi sempre più complessi e potenti, ma anche avari di risorse,
quindi si corre ad aggiornare continuamente e, se il proprio hardware non regge
più, si provvede all'aggiornamento, all'acquisto di un nuovo computer ed alla
dismissione di quello ormai "inutilizzabile".

Il progresso, la ricerca tecnologica, la proposta di nuove soluzioni sempre più
potenti, con nuove funzionalità ed interfaccie grafiche strabilianti: tutto
questo in sé non è male, in quanto il progresso non è MAI male! Quel che non va
è, da parte degli utenti soprattutto "casalinghi", la rincorsa al progresso
anche quando questo è sovradimensionato per le proprie necessità, quando il
proprio "vecchio" computer potrebbe continuare a fare egregiamente il proprio
lavoro fondamentale, che nel caso dell'utenza domestica è prevalentemente
utilizzare programmi di videoscrittura, fogli elettronici, navigatori web,
posta elettronica, semplice ritocco fotografico e poco altro.

È chiaro che vi sono delle categorie, anche di utenti domestici, con delle
necessità superiori: pensiamo ad esempio a molti utenti avanzati, che per vari
scopi hanno un vero bisogno di utilizzare sistemi hardware & software di ultima
(od al massimo penultima) generazione.

In ogni caso, quest'approccio tremendamente consumistico all'informatica è ormai
quello predominante, in Italia come altrove, ed è improbabile che, a meno di una
gravissima crisi economica, possa cambiare nel medio periodo. Dovremo convivercia lungo, quindi.

## Gli esclusi
Accanto alle tante persone che si possono permettere (o che fanno sì di potersi
permettere) le ultime soluzioni tecnologiche, esistono intere categorie sociali
che sono invece completamente tagliate fuori dall'informatica! O che, almeno,
non possono aggiornare i propri sistemi abbastanza velocemente da poter aprire
i documenti realizzati con le ultimissime versioni di note suite per l'ufficio e
che quindi spesso incorrono in problemi, specialmente quando questi documenti
sono necessari, come capita a volte per quelli emanati dalla Pubblica
Amministrazione.

Chi sono queste persone sfortunate, qui da noi? Gli anziani, ad esempio, che 
avendo vissuto quasi tutta la propria vita in un mondo a bassissima 
informatizzazione si trovano ora completamente spiazzati in questa società dove 
tutto (o quasi) gira nei "byte"; i poveri, categoria sociale che in questi 
ultimi tempi inizia ad includere purtroppo tante persone una volta appartenenti
al ceto medio, i quali ovviamente hanno delle notevoli difficoltà economiche e
non possono riversare risorse nell'acquisto di nuovo hardware e nuovo software; 
gli immigrati, perché spesso sono in difficoltà economiche, ma anche perché
spesso è difficoltoso per loro accedere a soluzioni informatiche nella loro 
lingua d'origine; i disabili, che si trovano a volte impossibilitati a fruire
dell'informatica in quanto assolutamente non pensata in loro funzione.

Passando dall'Italia al mondo, poi, questo divario digitale, in inglese
digital divide, tra chi può anche solo accedere all'informatica e chi invece ne
è tagliato completamente fuori diventa assolutamente drammatico e vistoso: si
pensi ai miliardi di persone che, nei paesi in via di sviluppo, non possono
neanche sognarsi un computer con collegamento ad Internet, neanche se in 
condivisione con altre cento persone!

## Le conseguenze
Il problema del digital divide può sembrare a prima vista marginale rispetto ad
altri: pensiamo ad esempio in molti paesi Africa, ove è a rischio la stessa vita
a causa di guerre, fame, sete, malattie e dove capita frequentemente che, a 
mancare, non è solo l'informatica con relativo accesso ad Internet, ma la stessa
energia elettrica.

Il fatto è che il digital divide non è un problema così secondario come può 
apparire, in quanto al giorno d'oggi, se non si ha accesso in Internet, se non 
si può far sapere al mondo chi si è e cosa si fa, è un po' come non esistere; e
a essere colpiti dal digital divide sono, guarda caso, proprio coloro che invece
avrebbero più bisogno d'altri di farsi vedere, conoscere... esistere.

Davvero, questa è la società dell'informazione e della comunicazione, ciò che
conta è quel che si riesce a dire, a far giungere alle orecchie degli altri.
Nel caso dei paesi in via di sviluppo, ad esempio, l'accesso ad Internet 
potrebbe dare l'opportunità di raccontare le proprie condizioni di vita, le 
difficoltà nell'affrontare una quotidianità fatta di miseria e/o violenza. Non 
essendo invece tutto questo possibile, si finisce per non esistere, come 
scrivevo poc'anzi, si perde di visibilità e d'importanza... e forse gli stessi 
aiuti alimentari arriveranno con maggior difficoltà.

Ma anche senza doversi allontanare dai nostri immediati dintorni italiani 
possiamo accorgerci di quanto il divario digitale possa influire sulla vita 
delle persone coinvolte. Prima ho fatto l'esempio degli anziani, per i quali è 
prevedibile una sempre maggior difficoltà nella fruizione di tecnologie in 
costante, tumultuoso rinnovamento, per cui l'accesso agli sportelli telematici 
delle Pubbliche Amministrazioni, per la cui promozione c'è una forte (giusta) 
spinta, ma anche banalmente l'utilizzo del cosidetto digitale terrestre si 
riveleranno in molteplici casi "off limits". Per non parlare, poi, della 
possibilità che la telematica potrebbe offrire alle persone anziane sole di 
infrangere la propria solitudine e trovare nuovi spunti, nuove amicizie.

## Alcune soluzioni:

### Il trashware
Il problema del divario digitale, sia esso interno ai paesi sviluppati o 
esterno, riguardante cioè i paesi in via di sviluppo, è come un grande oceano 
ora asciutto che bisogna provare a riempire. Purtroppo, gli enti che 
teoricamente dovrebbero affrontare e risolvere questo problema, ovvero governi,
commissioni internazionali, ecc., fanno poco o niente.

Fortunatamente, esistono iniziative promosse da enti ed associazioni che, in 
qualche modo, stanno provando a colmare quest'oceano del divario digitale. Se 
vuoi, ognuna di queste iniziative è come una goccia in quest'oceano,
singolarmente può fare molto poco per la risoluzione di questo colossale 
problema, ma se vi saranno tante goccie forse, chissà, questo oceano potrà 
essere davvero colmato!

Una tipologia di iniziativa, forse la più nota, è il recupero di hardware 
dismesso, il famoso trashware (da trash, in inglese immondizia). Chi si occupa 
di trashware, cioè, cerca di recuperare in qualche modo (ricevendo donazioni, 
rovistando presso le aziende di smaltimento dei rifiuti, ecc.) l'hardware che, 
nell'ottica del consumismo informatico predominante, risulta essere 
inutilizzabile, sebbene ancora funzionante. Vi è poi tutto un lavoro di 
controllo, verifica del materiale recuperato, eventuale assemblaggio e quindi 
collaudo, per giungere alla fine ad avere PC funzionanti e pronti per una nuova
vita.

L'hardware così recuperato può successivamente essere ceduto a chi ne ha 
bisogno, magari appoggiandosi ad organizzazione che già si occupano di problemi
analoghi (lotta alla povertà, alla solitudine degli anziani, al razzismo, ecc.).

È doveroso aggiungere che, nella maggior parte dei casi, l'hardware recuperato
non è particolarmente potente e che vi possono essere notevoli problemi
economici per l'acquisto delle costosissime licenze d'uso del software, problemi
talmente gravi da risultare insormontabili.

### Il software libero
Per fortuna - è proprio il caso di dirlo - esiste il Software Libero.

Il Software Libero è quella categoria di software tutelato da licenze d'uso
particolari, dette per l'appunto libere, che assicurano agli utilizzatori le
famose quattro libertà:

* Libertà di eseguire il programma, per qualsiasi scopo [libertà 0]

* Libertà di studiare come funziona il programma e adattarlo alle proprie
	necessità (ne è prerequisito l'accesso al codice sorgente) [libertà 1]

* Libertà di ridistribuire copie in modo da aiutare il prossimo [libertà 2]

* Libertà di migliorare il programma e distribuirne pubblicamente i 
	miglioramenti, in modo tale che tutta la comunità ne tragga benificio
	(ne è prerequisito l'accesso al codice sorgente) [libertà 3].

Questa definizione, proposta dalla [Free Software Foundation](http://www.fsf.org/) richiama esplicitamente nei punti 2 e 3 la solidarietà nei confronti del 
prossimo, in particolare gli svantaggiati, ed un generale progresso e benificio
per l'intera comunità umana.

Inoltre, il Software Libero si contrappone al modello del software proprietario,
ovvero vincolato da licenze d'uso che reprimono la possibilità di scambio e
progresso, sia anche a favore di chi è in difficoltà economiche. Peggio ancora,
il software proprietario è un'arma pericolosa per alimentare un altro problema
che si va ad aggiungere a quelli già indicati per il divario digitale, ovvero
stimola una specie di colonialismo informatico che vede protagoniste proprio le
grandi aziende del software proprietario, usualmente con sede negli Stati Uniti
d'America.

Risulta pertanto comprensibile il perchè della scelta a favore del Software
Libero da parti di molti soggetti impegnati nel trashware: il Software Libero,
per sua natura intrinseca, risulta essere naturalmente votato alla solidarietà, 
al progresso, alla libertà degli utenti, non ultimi quelli svantaggiati.

Non ci sono solo motivi ideali a far propendere per il Software Libero. Il 
sistema operativo libero GNU/Linux, in particolare, risulta essere 
particolarmente gradito per le sue caratteristiche tecniche, tra cui la sua 
notevole adattabilità ad hardware obsoleto. Grazie a GNU/Linux, cioè, si può 
utilizzare anche quell'hardware per cui i costosi sistemi operativi proprietari
sono ormai completamente sproporzionati, con la loro immensa fame di risorse,
senza far venire meno le principali funzionalità necessarie per un utilizzo
reale (videoscrittura, fogli di calcolo, navigazione su Internet, posta
elettronica, semplice grafica).

Ecco quindi spiegato il grande amore per GNU/Linux (e per altri sistemi
operativi liberi meno noti) da parte di chi si occupa di trashware, ecco quindi
spiegata la scelta da parte dell'Associazione di ricorrere all'esclusivo 
utilizzo del Software Libero e la preferenza per la distribuzione [Debian](http://www.debian.org/) 
GNU/Linux (la più etica tra le distribuzioni di GNU/Linux) e derivate, quali 
[Ubuntu Linux](http://www.ubuntulinux.org/).

