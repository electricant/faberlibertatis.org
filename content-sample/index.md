/*
Title: Home
Description: Associazione Faber Libertatis - informatica libera, informatica etica
Author: Paolo, Flavio, Associazione Faber Libertatis
*/

## Le origini
Nel maggio 2003 si tenne a Padova una fiera dell'associazionismo e del
volontariato, [Civitas](http://www.civitasonline.it/), presso la quale venne
organizzata da [Unimondo](http://www.unimondo.org/) una conferenza a proposito
di come il **Software Libero** possa contribuire alla risoluzione del **divario
digitale**.

In seguito a quest'esperienza, **Manu** iniziò a maturare il proposito di
impegnarsi in prima persona per dare un proprio (minimo) contributo alla "causa"
della lotta al divario digitale: il cosidetto
[trashware](http://trashware.linux.it/), ovvero **il recupero di hardware
obsoleto**, il suo **ripristino con Software Libero** ed il **riutilizzo per
scopi di utilità sociale**. Determinante fu sicuramente l'incontro, proprio a
Civitas, con due attivisti del [GOLEM](http://golem.linux.it/), gruppo pioniere 
del trashware in Italia.

Nell'ottobre successivo, Manu decise di attivarsi. Iniziò a contattare persone
che sapeva interessate all'argomento, a cominciare da un grande appassionato di 
vecchi calcolatori ed accanito sostenitore del Software Libero, ovvero **Hugh**,
e per la fine di novembre, grazie anche al determinante aiuto di un parroco
padovano che fornì la sede, **Don Fernando**, partì un laboratorio informatico
per il recupero delle macchine: nacque così il **Progetto Faber**.

Le idee fondamentali che formano la base teorica dell'attività sono presentate
nel nostro [manifesto](/documenti/manifesto).

## L'Associazione
I mesi seguenti furono di lenta, ma costante crescita.
Il 2 giugno 2004, finalmente, dopo lunghi mesi di "rodaggio" e di lavoro
appassionato, venne fondata la
**Associazione di Promozione Sociale"Faber Libertatis"**.

La scelta di costitursi come associazione di promozione sociale venne dettata
dalla consapevolezza che l'unico modo per sostenere ed anzi incrementare
l'attività di trashware era quello di dotarsi di una forma legalmente visibile e
quindi in grado di rilasciare, ad esempio, ricevute per la donazione di
materiale, di stipulare accordi e contratti e così via.

È possibile leggere il nostro [statuto](/documenti/statuto) e, qualora se ne
condividessero le finalità, si può richiedere di diventare [socio](/aiutaci).

L'Associazione è iscritta al [Registro del Comune di Padova delle associazioni
e delle cooperative sociali, al n. 1568](http://www.padovanet.it/nonprofit/ricerca.php?id=1568) e all'[Albo del Comune di Venezia delle associazioni, al n. 2610](http://www2.comune.venezia.it/associazioni/).

Per vedere dove si trovano le nostre sedi consulta la pagina [contatti](/contatti).

## Le nostre attività

### Il Trashware
L'associazione recupera vecchio hardware e lo rende di nuovo funzionale ed utile
per poi destinarlo a scopi di utilità sociale.

Per noi è fondamentale la concretezza dei recuperi, ovvero  questi devono essere
il più possibile finalizzati ad un collocamento e ad un utilizzo accuratamente
 prestabilito.

Dev'essere poi posta la massima cura nell'approntare sistemi realmente usabili,
anche da utenti inesperti previo un eventuale breve corso, in quanto non è
concepibile che tutti siano o diventino informatici.

Vi dev'essere infine la giusta flessibilità, scegliendo quand'è opportuno
soluzioni tecnologiche in grado di adattarsi ai diversi contesti in cui ci si
trova ad operare, fermo restando la fedeltà al **Software Libero**.

A riguardo consulta i [requisiti minimi per il recupero di materiale informatico](/documenti/requisiti_minimi_recupero).

### L'educazione
Come detto sopra, L'Associazione organizza **attività divulgative** sui temi
del Software Libero e di GNU/Linux, nonché su argomenti di carattere sociale
 quali il divario digitale ed il consumo critico.

Queste attività si svolgono su più livelli:
* **Corsi privati** organizzati a favore di chi riceve i computer
	dall'Associazione, in particolar modo per rendere almeno in parte
	autonomo dal punto di vista gestionale il soggetto destinatario della
	donazione;

* **Corsi pubblici introduttivi** aperti a tutti i soci che vogliano conoscere
	il sistema operativo GNU/Linux;

* **Corsi pubblici avanzati** per approfondire la conoscenza del sistema
	GNU/Linux;

* **Conferenze e manifestazioni** per diffondere quanto più possibile la
	conoscenza del trashware e del problema del divario digitale e per
	sollecitare un consumo critico, più equo, etico e libero,
	dell'informatica e dei mezzi di comunicazione.

**ATTENZIONE:** I corsi pubblici si intendono, come detto, aperti ai soli soci, 
salvo occasionali accordi d'altra natura, pertanto, chi desidera partecipare ai
corsi deve divenire socio, pagando la relativa quota associativa; in questo modol'Associazione di Promozione Sociale "Faber Libertatis" desidera coinvolgere più
persone nella propria vita associativa, per responsabilizzare chi riceve
l'insegnamento e per rendere chiaro che l'associazione è patrimonio di tutti.

Inoltre, l'Associazione ritiene particolarmente utile la cosidetta educazione
operativa, ovvero il dare la possibilità di approfondire i vari aspetti
dell'informatica applicandoli direttamente sul campo, operativamente appunto.
Chi desidera migliorare le proprie conoscenze del sistema operativo GNU/Linux,
così come chi vuol far pratica con l'hardware, può quindi diventare socio e
collaborare ai vari progetti di trashware, toccando quindi con mano e seguendo
passo-passo il recupero dell'hardware e la sua rivitalizzazione, lavorando
insieme a soci più esperti.

**ATTENZIONE:** Per questioni di natura assicurativa, chi desidera partecipare
ai lavori manuali e quindi anche all'educazione operativa deve essere socio in
regola col pagamento della quota associativa.

### Assistenza
I soci sono anche disponibili, in orario di apertura della sede e tramite la
[mailing list](http://lists.faberlibertatis.org/mailman/listinfo/faber), ad
aiutare chiunque avesse difficoltà nell'uso del software libero o per piccoli
interventi di natura hardware. Tenete presente che non siamo un negozio di
informatica e l'hardware di cui disponiamo è, data la natura stessa
dell'Associazione, datato. Ciò non toglie che possiate comunque fare un salto
per avere un parere disinteressato sul vostro problema informatico o
semplicemente per fare una chiacchierata e risolvere i vostri dubbi.
I nostri soci sono molto cordiali.

### Recenti:

<iframe src="/eventi" style="border-style: none; width: 100%;" onload="resizeIframe(this)"></iframe>

[Vedi tutti gli eventi](/tutti_gli_eventi)

## Partecipa anche tu!
Se desideri contribuire concretamente alle attività dell'Associazione di
Promozione "Faber Libertatis" puoi farlo innanzitutto mettendoti in contatto
con gli altri partecipanti utilizzando la [lista di discussione "faber"](http://lists.faberlibertatis.org/mailman/listinfo/faber).
Se preferisci interagire in tempo reale puoi ricorrere invece ad [IRC](/contatti).

Il passo successivo è quello di venirci a trovare presso la sua sede. Se quello
che facciamo ti ispira l'ulteriore passo è di divenire socio dell'Associazione
di Promozione Sociale "Faber Libertatis".
Per farlo, si devono accettare i termini dello [Statuto dell'Associazione](/ducumenti/statuto), compilare l'opportuno
[modulo di ammissione](/documenti/modulo_ammissione) e quindi consegnarlo, a
mano oppure inviarlo in sede, pagando entro i termini indicati la quota
associativa.

Qui di seguito viene riportato l'articolo dello Statuto riguardante le finalità dell'Associazione.

''Le finalità che la Associazione si pone sono in particolare:
* Promuovere l'accesso alle tecnologie informatiche da parte di chi ne è escluso	per motivi economici, sociali, culturali od anagrafici, sia esso
	cittadino italiano o straniero, residente in Italia od in altra nazione;
* Incentivare il recupero ed il ripristino di hardware in disuso o
	disponibile a basso costo;
* Promuovere e diffondere l'utilizzo di software per calcolatori elettronici,
	di seguito chiamato semplicemente Software Libero, rilasciato con
	licenza GNU GPL, LGPL o FDL redatte dalla Free Software Foundation,
	oppure con licenza dichiarata dalla Free Software Foundation compatibile	con queste, oppure con licenza che risulti libera secondo le linee guida	deliberate dalla Assemblea dei Soci e riportate nel Regolamento 
	Attuativo;
* Diffondere l'utilizzo consapevole degli strumenti informatici, hardware e
	software;
* Promuovere l'accessibilità del Software Libero mediante lo sviluppo di nuovo
	Software Libero, la manutenzione di quello esistente e la traduzione in
	italiano od altre lingue della documentazione e del software stesso;
* Diffondere la conoscenza dei problemi ecologici, sociali, culturali ed
	economici derivanti da un uso improprio o diseguale delle tecnologie
	informatiche e contribuire alla loro risoluzione.''

Infine, è possibile darci contributi sia economici che materiali: per dettagli,
si veda la pagina su [come aiutarci](/aiutaci) per conseguire i nostri scopi
statutari.
